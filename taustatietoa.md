Taustaa
=======

Viranomaisrekistereissä on runsaasti aineistoa, josta henkilö voidaan
tunnistaa välillisesti tai suoraan. Suora tunnistus tapahtuu identifioimalla
rekisteriaineistosta henkilöön liitettävä tietoalkio, joka on ainutlaatuinen
kuten sosiaaliturvatunnus. Välillinen tunnistus on mahdollista, jos
rekisteristä saadaan kaivettua riittävä määrä tietoalkioita, jotka eivät ole
uniikkeja, mutta joiden yhdistelmä mahdollistaa henkilön tunnistamisen.
Tällainen yhdistelmä voi olla esimerkiksi henkilön asuinpaikan osoite,
sukupuoli ja ikä.

Tilastolokia muutettiin 2.5.2013. Uusi laki mahdollistaa sen, että
tilastoviranomaiset, kuten Tilastokeskus, voivat jatkossa luovuttaa
tutkimustarkoituksiin aineistoja, joista henkilöt saattavat olla välillisesti
tunnistettavissa. Suora tunnistus pyritään edelleenkin estämään poistamalla
aineistoista nimien ja sosiaaliturvatunnusten kaltaiset attribuutit sekä
heikentämällä aineistojen resoluutiota niin, ettei esimerkiksi asuinpaikkaa
voida niistä kovin tarkasti määrittää.

Uudessa laissa annetaan tilastoviranomaisille myös mahdollisuus tuottaa
julkiseen käyttään tarkoitettuja public use -aineistoja. Public use -aineistot
on anonymisoitava ja sumeutettava niin, että niistä ei voi yksittäisiä
henkilöitä tai yrityksiä tunnistaa.

Käytännössä anonymisointi ei aina onnistu helposti poistamalla aineistosta
suoran tunnistuksen mahdollistavat ainutlaatuiset henkilökohtaiset tietoalkiot.
Välillinen tunnistaminen on edelleen mahdollista, koska anonymisoitua
rekisteriaineistoa voidaan verrata jo valmiiksi internetissä tai ulkomaailmassa
oleviin tietoaineistoihin ja hakea niistä ristiinriippuvuuksia. Völillinen
tunnistaminen ei välttämättä identifioi kohdettaan sataprosenttisen varmasti
mutta pienemmätkin tunnistettavuusasteet ovat epätoivottavia erityisesti
terveystietojen kaltaisissa tapauksessa. 

Public use -aineistojen sumeuttamisen ongelma taas on se, että jos aineistojen
resoluutiota heikennetään liian paljon, ei niistä ole hyötyä päätöksenteolle.
Jos taas resoluutio pidetään korkeana, on välillinen tunnistaminen
todennäköisempää. Public use -aineistojen tuottaminen on siis tasapainottelua
vaativa taiteenlaji, jossa tarvitaan ymmärrystä itse aineistojen sisällöstä
sekä ymmärrystä olemassa olevista ulkopuolisista aineistoista, joiden kanssa
public use -aineistoa voidaan korreloida.
